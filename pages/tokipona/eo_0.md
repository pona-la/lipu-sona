% Tokipono paĝo 0 - literumado kaj elparolado
% /dev/urandom
% julio 2022

La lingvo Tokipono (*toki pona*) uzas nur 14 literojn de la latina alfabeto, kaj
kiel en Esperanto, oni elparolas laŭvice ĉiun literon.

Ili estas: a, e, i, j, k, l, m, n, o, p, s, t, u, w.

Vi eble rimarkis, ke ĉiuj literoj en tiu listo estas minusklaj. Tio estas pro
tio, ke oni literumas ĉiujn tokiponajn vortojn nur per minuskloj, eĉ je la
komenco de frazoj.

La elparolo de ĉiu litero estas ekzakte sama kiel en Esperanto, krom la
litero "w", kiu ne ekzistas en Esperanto. Ĝia elparolmaniero estas preskaŭ sama
kiel tiu de la Esperanta litero ŭ. Tamen, en Esperanto la ŭ aperas ĉiam post
vokalo (aŭ, eŭ), kaj en Tokipono la w estas ĉiam antaŭ vokalo (wa, we, wi). Do
oni elparolas la vorton "tawa" kiel "ta-ŭa", ne kiel "taŭ-a".

Pro tio, ke ekzistas tiom malmulte da sonoj en Tokipono, ĝia elparolo povas
esti tre fleksebla. Ekzemple, iuj eble anstataŭigus la sonojn "p,t,k" per "b,d,g".
Tia ŝanĝo kaŭzus multe da ambigueco kaj konfuzo en aliaj lingvoj, sed la sonoj
de Tokipono estis tiel elektitaj, ke ili estu komunaj al multaj lingvoj kaj
facile distingeblaj.

La akcento de ĉiuj vortoj estas je la *unua* silabo. Do atentu, ke
trisilabaj vortoj havu malsaman akcenton ol en Esperanto: oni diras
***si***telen, ***ka***lama, ***pa***lisa, ktp. (si***te***len,
ka***la***ma kaj pa***li***sa estas eraraj!)

## Ekzercoj

Jen kelkaj tokiponaj vortoj, kiuj venas el Esperanto kaj havas similan literumon
kaj elparolon:

* mi
* ilo
* suno
* tenpo (venas de "tempo")
* sama
* ijo (venas de "io")

Jen iom pli da tokiponaj vortoj por ekzerci vin en elparolado:

* awen
* jo
* waso
* utala
* lukin
* jan
* soweli
* sin
* pimeja
* wile

Ĉu vi memoris akcenti la unuan silabon de trisilabaj vortoj?

[Ĉefpaĝo](eo_index.html) [Sekva paĝo](eo_1.html)

---

Kvankam mi provis krei originalan maloficialan kurson, la enhavo de ĉi tiu
paĝo iĝis simila al la unua leciono en la [**oficiala libro de Sonja
Lang**](https://tokipona.org/). Ĝi estas havebla en la angla kaj la franca,
do se vi parolas la anglan aŭ la francan, mi rekomendas ĝin.